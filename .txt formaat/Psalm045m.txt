2 My hart ontroer deur mooi woorde;
my verse dra ek voor
tot die Koning; my tong ‘n pen
met skrywerkuns bekoor.

3 U is skoner as mensekind;
genade is gestort
op u lippe; so het God U
ewig met seën omgord.

4 o Magtige, U is die held,
gord aan die heup u swaard,
met grootheid van u heerlikheid
en majesteit verklaard.

5 Ry voorspoedig in heerlikheid,
vir waarheid, reg en trou;
u regterhand sal dinge leer,
gedug om te behou.

6 U pyle is tog skerp geslyp;
volke val deur U hand;
hul tref reguit in die hart van
die Koning se vyand.

7 U troon, o God, is vir ewig
en altyd sal dit staan;
die septer van u koninkryk
regverdig in bestaan.

8 U het reg lief en haat boosheid;
daarom het, God, u God
U met blydskap gesalf bo u
metgeselle se lot. 

9 Mirre, aalwyn en kassia,
u klere toegewy,
vanuit paleise van ivoor
maak snarespel U bly.

10 Dogters van konings is onder
u dogters hoog geag;
by regterhand u koningin
in Ofir-goud se prag.

11 Hoor, o dogter, en kyk ook nou,
neig u oor om te hoor,
vergeet u volk en ook die huis
deur u vader geboor'.

12 En die Koning, Hy sal verlang
na u reine skoonheid; 
want Hy is u Heer, buig voor Hom 
in groot eerbiedigheid.

13 En die dogter van Tirus kom 
met ’n geskenk en meer; 
die rykes van die volk sal ook
u guns oor hul begeer.

14 In glans en heerlikheid verskyn
die koningsdogter skoon;
haar klere is met goud deurweef,
daarbinne waar sy woon.

15 In klere geborduur word sy
gelei na die Koning;
jonkvroue en haar vriendinne,
word na U toe gebring.

16 Hulle word gelei met blydskap
en juig met 'n gedruis;
hulle gaan in by die Koning
se heerlike paleis.

17 In die plek van u vaders sal
u seuns hul amp betree;
U sal hul aanstel as vorste
die hele aard' geleë.

18 Ek sal u Naam laat gedenk word
van geslag tot geslag;
daarom sal die volke U loof
vir ewig en 'n dag. 
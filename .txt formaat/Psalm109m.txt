1 O God van my lof, swyg tog nie,
2 want bose mond van wraak 
en ook die monde van bedrog 
is teen my oopgemaak; 

hul het met ’n leuen-tong gespreek.
3 En met woorde van haat 
het hulle my omsingel en 
geveg sonder oorsaak.

4 In ruil vir liefde, veg hul my, 
maar ek bid in my smaad.
5 Hul het my kwaad vir goed vergeld 
vir my liefde, die haat.

6 Stel tog ’n goddelose mens
oor hom, in oordeel, aan, 
en laat ’n teëstander, o Heer,
aan sy regterhand staan.

7 As hy, Here, geoordeel word, 
laat hom skuldig uitkom, 
en laat die gebed wat hy bring
'n sonde word vir hom.

8 Laat sy dae min wees; laat ook 'n
ander sy amp betree.
9 Laat sy kinders weeskinders word 
sy vrou ’n weduwee.

10 En laat sy kinders rondswerwe 
bedel op elke hoek, 
en uit hul verlate plekke 
oral om hulle soek.

11 Laat die skuldeiser na hom kom,
sy besittings insluk, 
en laat ook vreemdelinge sy 
arbeid roof, van hom ruk.

12 Laat daar niemand wees wat vir hom
goedertierenheid toon, 
en laat niemand sy weeskinders 
genadig wees, verskoon.

13 Laat nageslag uitgeroei word, 
sy eer in skande stort;
laat in die volgende geslag 
hul naam uitgedelg word.

14 Laat die onreg van sy vaders 
by die HEER gedenk word, 
en laat die sonde van sy ma 
nie verdwyn of verkort.

15 Laat dit altyd voor die HERE
in herinnering groei, 
sodat Hy hul gedagtenis 
uit die aarde uitroei,

16 omdat hy nie gedink het om 
genade te laat erf, 
maar swak, ellendig vervolg hy, 
laat gebroke hart sterf.

17 En hy het die vloek liefgehad, 
dit het oor hom gekom; 
hy't geen behae in seën gehad, 
en dit was ver van hom.

18 En hy het die vloek aangetrek 
soos sy kleed om hom heen, 
soos water in sy binneste 
olie in sy gebeen.

19 Laat dit vir hom wees soos ’n kleed 
waarin hy hom toedraai 
en soos ’n gordel waarmee hy 
hom altyd gord, belaai.

20 Dis die loon van my teëstanders 
vanaf die HEER gestuur 
en van dié wat kwaad teen my siel 
wil spreek, wat teen my gluur.

21 Maar U, Here HERE, handel 
om heil'ge Naam ontwil; 
omdat u trou goed is, Here, 
red my, en wees nie stil,

22 want ek's 'n mens en ellendig 
behoeftig in my ly, 
en so ook my bedroefde hart 
is hier gewond in my.

23 Soos skadu's verleng, gaan ek heen; 
geskud soos ’n sprinkaan.
24 My knieë wankel van vas, my vlees 
is maer, geen vet bestaan.

25 Ek het ’n smaad vir hul geword,
Ek's in 'n diepe kloof;
as hulle na my kyk, my sien, 
skud hulle ook die hoof.

26 Help my, o HERE, en my God; 
verlos my in U trou
na u goedertierenheid Heer,
verlos my uit my rou,

27 sodat hulle kan weet dat dit 
u hand is wat ons hou,
dat U, HERE, dit gedoen het,
want U is groot in trou.

28 Laat hulle vloek, maar Here seën; 
laat dié wat teen my stry, 
beskaamd word, maar laat u dienskneg 
geseënd wees, hom verbly.

29 Laat my teëstanders met skande 
beklee word tot hul leed, 
en hulleself met hul skaamte 
toedraai soos met ’n kleed.

30 Ek sal die HERE grootliks prys 
met my mond eerbied bring, 
en in die midde van baie 
sal ek sy lof besing.

31 Want Hy staan aan die regterhand 
van die mens behoeftig 
om hom te verlos uit dié wat 
sy siel oordeel en rig.
Juig tot God, o hele aarde,
Laat lof nie van jul wyk.
2 Sing tot eer van sy heil'ge Naam;
maak sy lof glorieryk.

3 Sê tot God: Hoe gedug is tog
u werke wat getuig! 
Weens die grootheid van u krag sal 
u vyande hul buig.

4 Die hele aard' sal voor U buig
tot U psalmsing; 
hul sal u Naam met lof besing,
die ere aan U bring.

5 Kom en aanskou die dade van 
die Here, onse God; 
gedug is sy handelinge 
teenoor die mens se lot.

6 Hy't die see tot droë grond gebied; 
te voet het hul beweeg, 
deur die rivier; daar het ons ook 
onsself in Hom verheug.

7 Hy heers in sy mag vir ewig; 
Hy hou nasies in oë;
laat die opstandiges dan nie
hulself verhef na bo. 

8 Prys onse God, o volke, en 
laat sy lof gehoor word,
9 Hy wat ons siel in lewe hou 
ons voet nie neer laat stort.

10 Want U het ons getoets, o God; 
U louter ons gepas.
11 U het ons in die net gebring; 
U lê op ons die las. 

12 U't mense oor ons hoof laat ry; 
ons is deur vuur se gloed
en deur water, maar U het ons 
gebring tot groot oorvloed.

13 U huis betree ek met offers; 
geloftes word betaal,
14 wat my lip en mond gespreek het
deur benoudheid oorval.

15 Offers van diere sal ek bring, 
ramme se offerrook; 
ek sal beeste vir U berei,
offers van bokke ook. 

16 Kom, hoor my, almal wat God vrees, 
hoe Hy my siel beloon.
17 Tot Hom roep my mond, en my tong 
is met lofsang gekroon.

18 As ek onreg in my hart sien, 
sou God my nie verhoor.
19 Voorwaar God luister na my stem,
Hy't my gebed gehoor.

20 Geseënd is God, wat nimmermeer 
my gebed verafsku,
wat goedertierenheid nie van 
my weggeneem het nie.
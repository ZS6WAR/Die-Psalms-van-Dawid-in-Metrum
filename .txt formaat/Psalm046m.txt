2 God is ons toevlug en ons krag,
'n hulp in benoudwees 
baie geredelik te vind. 
3 Daarom sal ons nie vrees, 

al wankel aard’ en berg verskuif,
weg in die see se hart,
4 al bruis die waters, en hul skuim; 
al bewe berg verward. 

5 ’n Rivier is daar—sy strome 
verbly Godstad in eer, 
die heilige woning van Hom
die Allerhoogste Heer.

6 God is in haar midde; sy sal 
nie wankel vir ewig;  
God sal haar help by die aanvang 
van die môre se lig.

7 Die nasies woed, koninkryke 
hul wankel, hul word stom; 
Hy laat sy stem oral om hoor,
die aarde smelt voor Hom. 

8 Die HERE van die leërskare 
is met ons, Hy omring; 
die Here, God van Jakob, is 
ons burg, ons rotsvesting.

9 Kom, aanskou jul die werke van 
die HERE, sy gesag, 
wat verwoestings op die aarde 
gestel het deur sy mag,

10 wat oorloë laat ophou tot aan 
die einde van die land; 
Hy breek die boog en knak die spies; 
die strydwa word verbrand.

11 Wees stil en weet dat Ek God is; 
Ek sal verhewe staan
onder die nasies, en hoog wees
op die aarde se baan.

12 Die HERE van die leërskare 
is met ons, Hy omring; 
die Here, God van Jakob, is 
ons burg, ons rotsvesting.

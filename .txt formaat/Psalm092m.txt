2 Dit is goedheid om die HERE 
te prys, om U te seën, 
tot u Naam te psalmsing, 
o Allerhoogste Een,

3 om in die môre dit te noem,  
u goedertierenheid,
dit te verkondig en u trou 
in die nagte altyd,

4 op tiensnarige lier en op
die siter so te bring, 
met ’n lied op die harp daarby,
om u Naam te besing.

5 Want U, HEER, het my bly gemaak 
deur u dade bewys; 
oor die werke van u hande 
sal ek jubel, U prys.

6 Hoe groot is u werke, HERE! 
Diep is U gedagtes.
7 ’n Onverstandige weet nie, 
’n dwaas kan nie dit wis:

8 as die bose opskiet soos gras 
werkers van onreg spruit, 
is dit om vernietig te word 
vir ewig en altyd.

9 Maar U, HEER, is hoog vir ewig.
10 Want u vyande, HEER, 
Hul sal vergaan; al die werkers 
van onreg sal verweer.

11 Maar my horing sal U verhef 
soos dié van wildebees; 
ek word deur U met vars olie 
gesalf tot in my gees.

12 En my oog sal neersien op my 
vyande wat bestaan; 
my ore hoor van kwaaddoeners 
wat teen my wil opstaan.

13 Die regverdige sal floreer 
net soos ’n palmboom; 
hy sal groei soos ’n seder in 
die Líbanon se stroom.

14 Geplant in die heilige huis 
van die HERE ons Heer, 
sal hulle bloei in voorhowe 
van ons God ewig meer.

15 Hulle sal nog in ouderdom,
in die grysheid vrug dra; 
net vet en groen sal hulle wees
vir al hul lewensdae,

16 om oral te verkondig dat 
die HERE is opreg, 
my rots, en daar is geen onreg 
in Hom, of in sy weg.
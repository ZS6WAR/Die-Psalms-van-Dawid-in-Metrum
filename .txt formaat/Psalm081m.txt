2 Jubel tot eer van God, ons krag! 
Juig tot Jakob se Heer! 
3 Hef ‘n lied, klink die tamboeryn, 
siter en harp ter eer. 

4 Blaas die basuin op nuwemaan, 
op volmaan vir ons fees. 
5 Dit was gestel vir Israel deur 
Jakob se God gewees. 

6 As getuienis in Josef 
was dit so ingestel,
toe Hy uit Egipte vertrek. 
‘n Vreemde taal, vertel: 

7 Ek het skouer bevry van las, 
hande van mandjie los. 
8 In die nood het jy uitgeroep, 
en Ek het jou verlos; 

In die skuilplek van donderweer,
daar het Ek jou verhoor;
By die waters van Mériba
jou getoets in jou spoor. 

9 Hoor tog my volk, en Ek wil jou 
dit inskerp in jou hart; 
Israel, as jy tog My wou hoor,
jou nie so wou verhard! 

10 By jou mag geen vreemde god wees,
aan wie jy trou betuig,
en voor ‘n uitlandse afgod 
mag jy jou nie neerbuig. 

11 Ek is die HEER jou God wat jou
uit Egipte laat trek; 
maak jou mond wyd oop, dat Ek dit 
kan vul, met lof oordek. 

12 Maar my volk het nie na my stem
geluister, nie gehoor, 
en Israel was vir My geensins
gewillig in hul spoor. 

13 Toe het Ek hulle oorgegee 
aan hul verharde hart, 
dat hulle in hul eie plan 
kon wandel tot hul smart. 

14 Ag, as my volk maar wou luister, 
Israel in weë wou bly! 
15 Gou sou Ek hul vyande tref, 
van teëstanders bevry. 

16 Die haters van die HERE sou 
kruipende na Hom kom; 
maar húlle tyd sou vir ewig 
so bestaan het voor Hom. 

17 Ja, Hy sou hulle voed met die 
beste van die koring; 
en met heuning uit rots sou Ek 
jou versadiging bring. 
1 Ek was bly toe hulle kom en 
vir my sê: Laat ons gaan 
na die huis van die HERE toe,
laat ons die pad inslaan.

2 Ons voete staan in jou poorte, 
Jerusalem se weg.
3 Jerusalem, wat gebou is 
’n stad ook saamgeheg,

4 waarheen die stamme optrek, ja
die stamme van die HEER, 
as getuie vir Isra-el, 
om die HERE te eer.

5 Want daar staan die trone so hoog
gereed om te oordeel, 
die heil'ge trone van die huis 
van Dawid se erfdeel.

6 Bid almal vir die vrede van 
die stad Jerusalem: 
Mag dié wat jou liefhet ook wees, 
tot groot voorspoed bestem.

7 Mag daar vrede wees binne jou 
mure wat om jou bly, 
mag voorspoedigheid binne jou 
paleise ook gedy.

8 Ter wille van broers en vriende 
sal ek sê: Vrede woon.
9 Vir die huis van HEER, ons God, 
soek ek die goeie loon.
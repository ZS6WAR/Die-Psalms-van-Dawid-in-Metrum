1 Prys die HERE, want Hy is goed, 
sy trou is vir ewig.
2 Laat wie die HEER verlos, dit sê, 
wie teëstander ontvlug,

3 vanuit die lande, oos en wes, 
uit noorde, van die see.
4 Hul het in die woestyn gedwaal; 
geen stad vir hul gegee.

5 Honger en dors was hulle daar; 
hul siel in hul versmag.
6 En tot die HEER geroep in nood; 
Hy't hul gered in krag. 

7 En Hy het hulle op ’n weg,
die regte pad gelei, 
om na ’n stad te gaan en om 
hul woning daar te kry.

8 Laat hulle die HERE prys vir 
sy goedertierenheid, 
sy wonders teenoor die mensdom,
vir aller ewigheid,

9 want Hy het die dorstige siel
versadig deur sy wil,
en die siel wat gehonger het 
met goedheid ook gevul.

10 Dié wat in duisternis verkeer,
in doodskaduwee sit, 
gevangenes in ellende 
en yster van die put,

11 omdat hulle opstandig was 
teen die woorde van God 
en die raad van Hom Allerhoog 
verag het, sy gebod,

12 daarom het Hy hul hart beskaam; 
en sonder hulp laat val
13 Hul het die HERE aangeroep; 
toe red Hy uit die dal.

14 Hy het hulle so uitgebring 
vanuit die duisternis 
en vanuit die doodskaduwee 
hul boeie uitgewis.

15 Laat hulle die HERE prys vir 
sy goedertierenheid, 
sy wonders teenoor die mensdom,
vir aller ewigheid,

16 want Hy het die koperdeure 
verbreek, hul staan nie meer 
en die ystergrendels het Hy
voor hulle laat verweer.

17 Dwase, weens hulle oortreding,
weens onreg, is verdruk.
18 Hul siel verafsku voedsel, en 
hul nader dood se strik.

19 Uit angs het hul die HEER geroep; 
Hy was hul heil gewees.
20 Hy het hul uit die graf gered,
deur sy woord hul genees.

21 Laat hulle die HERE prys vir 
sy goedertierenheid 
en sy wonders ook teenoor die 
mensekinders bereid,

22 en laat hulle lofoffers bring,
dit offer aan die Heer,
en sy dade, so groot, vertel 
met gejuig Hom so eer.

23 Wie met skepe na die see vaar, 
op waters handel dryf,
24 hul het die HEER se werk gesien 
sy wonders diep beskryf.

25 Hy het gespreek, dit laat opsteek
die stormwind geheel,
wat sy golwe so hoog ophef,
deur die Here beveel.

26 Hulle klim op na die hemel, 
daal in die dieptes af; 
hulle siel versmelt binne hul
van onheil so bestraf.

27 Hul wankel, tuimel asof dronk, 
hul wysheid kom tot niet.
28 Hul het die HEER geroep in angs, 
Hy bring hul uit verdriet.

29 Die Here groot en almagtig,
Hy maak die storm stil, 
sodat sy golwe wat so druis
sal swyg volgens sy wil.

30 En omdat dit stil geword het,
was hul van harte bly;
Hy het hul na die hawe van 
hul begeerte gelei.

31 Laat hulle die HERE prys vir 
sy goedertierenheid 
en sy wonders ook teenoor die 
mensekinders bereid,

32 en laat hulle Hom verhef in 
die volks-vergadering 
en Hom prys in die sitting van 
die oudstes, eerbied bring.

33 Hy maak riviere ’n woestyn,
fonteine dorre grond,
34 ’n land vrugbaar, ’n soutwoestyn 
weens inwoners se sond'.

35 Hy maak ’n woestyn deur sy mag
’n waterplas moeras,
’n dorre grond vol fonteine 
van water ewig vas.

36 En Hy laat die wat honger is 
daar bly, deur Hom beloon,
en hulle stig ook daar ’n stad 
om veilig in te woon.

37 Hul saai velde, plant wingerde, 
wat vrug van opbrengs gee.
38 Hy seën dat hulle vermeerder, 
en ook daarby hul vee.

39 En as hulle verminder en 
vernedering behaal 
deur verdrukking, en deur onheil,
as kommer hul oorval,

40 dan stort Hy veragting uit oor 
die vorste van die land
en laat hul dwaal in ’n woestyn,
geen pad is daar, net sand.

41 Maar Hy hef die behoeftige 
vanuit ellende groot
en Hy maak ook gesinne soos 
’n kudde sonder nood.

42 Die opregtes, hul sal dit sien 
en bly wees in hul hart, 
en alle ongeregtigheid 
sal sy mond nie laat tart.

43 Wie wys is, laat hom die dinge
bewaar, daarin verheug,  
en die goedertierenhede 
van die HERE oorweeg.
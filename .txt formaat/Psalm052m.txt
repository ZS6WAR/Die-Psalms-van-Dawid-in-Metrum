3 Waarom roem jy jou in die kwaad,
o man, magtige een?
Die goedertierenheid van God
duur die hele dag heen.

4 Met jou tong vol bedrieglikheid
bedink jy onheil nog,
net soos ‘n geslypte skeermes,
o werker van bedrog.

5 Jy het die kwaad liewer as goed,
die leuen meer as regspraak.
6 Jy lief die woorde van verderf,
bedrieglik, tong van wraak!

7 God sal jou vir altyd afbreek,
jou uit die tent uit ruk;
ja, uit die land van lewendes
sal Hy jou ewig pluk.

8 Regverdiges sal sien en vrees;
sal oor hom lag en sê:
9 Kyk, daar's die man wat God nie as
sy toevlug ooit wou hê,

want hy het vertrou in homself
sy groot rykdom verkies,
homself het hy versterk in kwaad,
maar tot sy groot verlies.

10 Maar ek is soos ‘n groen olyf
in die huis van die Heer;
ek vertrou op die goedheid van
die Here ewig meer.

11 Ek sal U prys vir ewig, want
U doen wat u beloof;
voor heiliges sal ons u Naam
verwag en ewig loof.
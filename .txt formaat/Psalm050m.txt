Die God van die gode, die HEER,
Hy spreek, roep aarde aan,  
van die opgang van die son af
tot hy weer onder gaan.

2 Uit Sion, sy heilige berg,
waar woon die volmaaktheid
van alle skoonheid wat bestaan, 
skyn God in heerlikheid.

3 Ons God, Hy kom, en sal nie swyg; 
’n vuur voor Hom verteer, 
en rondom Hom 'n grote storm,
'n magtige onweer.

4 Hy roep na die hemel daarbo,
en na die aard' geheel,
om sy volk te versamel vir
die dag van hul oordeel:

5 Bring al die vromes hier by My,
versamel hulle wyd,
hul wat 'n verbond met my het
met 'n offer gesluit.

6 Die hemele verkondig sy
geregtigheid geheel,
want die Here, ja, Hy alleen,
is Regter in oordeel.

7 Hoor tog, my volk, en Ek sal spreek;
Israel, hoor nou jou lot,
en Ek sal wel teen jou getuig,
want Ek is God, jou God!

8 Dit is nie oor jou offers dat
Ek jou straf voorberei,
want jou brandoffers, hulle is
nog altyddeur voor My.

9 Geen bul uit huis, geen bokramme
sal Ek uit jou kraal verg,
10 want al die diere, hul is myn, 
die vee op duisend berg. 

11 Ek is bekend met al die voëls 
wat op die berge bly, 
en alles wat roer in die veld, 
hul almal kom van My. 

12 As Ek honger was, sou Ek jou 
dit nie sê, blote man; 
want die heel wêreld is myne 
en die volheid daarvan. 

13 Sou Ek die vlees van bulle eet, 
aan bloed van bokke soog? 
14 Offer God dank, hou geloftes
aan Hom die Allerhoog,

15 en roep My aan die dag wat jy 
in benoudheid verkeer; 
Ek sal jou verlos uit die nood, 
en jy sal My vereer. 

16 Maar tot die goddeloos sê God: 
Waarom vertel jy rond
my insettinge en neem jy 
my verbond in jou mond,

17 want jy haat tug en agter jou
werp jy my woorde weg?
18 ’n Dief geval jou, jou deel is
met brekers van die eg.

19 Jou mond laat jy los in die kwaad, 
en jou tong smee bedrog. 
20 Jy spreek teen broer, en laster die 
seun van jou moeder nog. 

21 Dit alles het jy steeds gedoen, 
en tot nou swyg Ek wel. 
Jy dink ons eenders. Ek sal straf, 
die klag voor jou oë stel.

22 Verstaan dit, jul wat God vergeet, 
oordink my hele wet,
sodat Ek julle nie verskeur 
sonder dat iemand red. 

23 Hy wat My ’n lofoffer bring,
hy eer My, so gebied;
en hy wat sy weg regstel, hy
sal God se heil geniet. 
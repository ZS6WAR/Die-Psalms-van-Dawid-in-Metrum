Die aarde behoort aan die HEER
en die volheid daarvan,
die aard' en die wat daarin woon, 
die hele wêreldspan.

2 Want Hy alleen het dit gegrond
vas op die seë so blou
en deur sy mag dit vasgestel
op die strome gebou.

3 Wie is die man wat op sal klim
na die berg van die HEER,
en wie's die man wat daar sal staan
in sy heilige sfeer?

4 Hy wat rein van hande is en
sy hart suiwer behou,
wat siel nie hef tot nietigheid
van vals sweer hom weerhou.

5 Hy sal seën ontvang, hom gegee,
deur die HERE gepeil
en geregtigheid sy erfdeel
van die God van sy heil.

6 Dit is die geslag van die wat
na Hom vra, na Hom smag,
die wat die God van Jakob soek,
u aangesig verwag.

7 Hef op jul hoofde, o poorte,
hef op ewige deur,
sodat die Erekoning kan
ingaan vir ewig meer.

8 Wie is hierdie Erekoning?
Die HERE, sterk bereid
en ook almagtig, die HERE
magtig in grote stryd.

9 Hef op jul hoofde, o poorte,
hef op ewige deur,
sodat die Erekoning kan
ingaan vir ewig meer.

10 Wie is hierdie Erekoning,
wie se lof ons besing?
Die HERE van die leërskare,
Hy is Erekoning!

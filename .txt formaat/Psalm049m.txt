2 Hoor, alle volke; gee gehoor,
woners die wêreld rond,
3 jul laag en hoog, ook ryk en arm.
4 Wysheid vloei uit My mond,

en die oordenking van my hart
sal insig wees, is waar.
5 Ek sal my oor neig tot ‘n spreuk;
met harp my raaisel baar.

6 Waarom sou ek vreesagtig wees
in dae wat onheil bring,
as die ongeregtigheid van
verdrukkers my omring,

7 dié wat op hul rykdom vertrou,
aan hul vermoë toewy
en hul beroem op menigte
van hul skatte gekry?

8 Niemand kan ooit ’n broer loskoop,
al is sy rykdom groot;
geen losprys is vir God genoeg,
om te red van die dood,

9 want die losprys van hulle siel 
is kosbaar bo verstand, 
10 dat hy vir altyd sou voortleef, 
in die graf nie sou land. 

11 Want hy sien wyse manne sterf, 
die dwaas en swaap tesaam,
hul sterf en laat hul rykdom na
aan ander se beraam. 

12 Die oortuiging van hul hart is, 
hul huis sal ewig staan, 
hul erf van geslag tot geslag; 
noem lande na hul naam. 

13 Maar die mens wat sy eer geniet, 
hy sal nie standhou nie; 
hy is soos diere van die veld, 
hy vergaan in afsku. 

14 Dit is die weg van die mens wat 
op hulleself vertrou;
tog sal hul volgers hul woorde 
met welgevalle hou. 

15 Soos skape word hulle gelei 
tot in die doderyk; 
die dood is hulle herder; en 
opregtes heers in tyd; 

hul gestalte word daar verteer, 
geen huis in dode meer. 
16 Maar God verlos my siel uit mag 
van dode, ewig meer. 

17 Vrees nie as ‘n man ryk word, as
sy huis groot word in eer; 
18 want in sy dood neem hy niks saam; 
sy eer daal nie saam neer. 

19 Al prys hy eie siel in trots,
en prys mense hom saam, 
20 sal hy steeds saam met die geslag 
van sy vaders vergaan;

tot in ewigheid sal hulle 
die lig nie sien bestaan. 
21 Die mens in eer, sonder insig,  
sal soos diere vergaan.
Hoor, HERE, die regverdige;
let op my hulp-roeping; 
luister na my gebed, uit mond 
sonder bedrog gebring.

2 Laat my gereg van u uitgaan, 
van voor u aangesig;
laat u oë dit ook so aanskou,
regverdigheid gestig.

3 U het my hart getoets, U het 
my in die nag besoek; 
U’t my gelouter, niks gevind; 
nie denk, of mond vervloek. 

4 Wat dade van mense betref, 
deur die woord van u mond 
het ek my bewaar vir die pad 
van geweld se afgrond.

5 My voetstappe hou vas aan u, 
die spore van u weg; 
my voete het nie gewankel 
hul volg U in die reg.

6 Ek roep U aan, want U verhoor, 
o God, U is getrou;
neig u oor tot my, hoor my woord,
ek sal dit voor U hou. 

7 Bewys u guns wonderbaarlik, 
U wat deur regterhand 
hulle verlos wat by U skuil 
teen vyand in opstand.

8 Bewaar my soos ‘n oogappel; 
verberg in skadu-vlerk 
9 teen bose wat my wil verwoes, 
van vyand, om my sterk. 

10 Hulle het hul hart toegesluit; 
met mond spreek hul hoogmoed. 
11 Hul het ons spore omsingel; 
rig oë om ons te boet.

12 Hy is soos ‘n leeu wat gretig
kom om my te verskeur, 
soos ‘n jong leeu wat in skuilplek
klaar sit om te verteer. 

13 Staan op, HERE, gaan my vyand
tegemoet, werp hom neer; 
red my siel van die goddeloos 
deur u swaard, red my weer,

14 van mense deur u hand, HERE, 
van mens wie se erfdeel 
net wêrelds is in die lewe, 
en buik met skat geseël; 

hul wie se seuns hulle loon is,
versadig met ‘n kroos,
wat hul oorvloed laat agterbly,
aan hul kinders 'n troos. 

15 Ek, in geregtigheid, sal nog 
u aangesig aanskou; 
as ek ontwaak, sal u beeld my
versadig hier behou.